title: Cirkularitet hos Renova
date: 2023-09-03
author: Anders Nord
category: Projekt
tags: cirkularitet, jordbruk, återvinning, renova, processanalys
data:
status: published

<div class="post-image-left">
    <img alt="Jerker och Sasha på båt." src="data/jerker_och_sasha.jpg"/>
    <em>Jerker Nilsson och Sasha Faminoff diskuterar Renovas industrialiserade komposteringsprocess
    i skärgården.</em>
</div>

**Under försommaren 2022 inledde Sasha Faminoff en förstudie om effektiviserad
kompostering på Renovas behandlingsanläggning för biologiskt avfall. Ingenjörsarbete
För Klimatet (IFK) erbjöd sig genom Jerker Nilsson att bidra med det ingenjörsmässiga
idéarbetet. Det hela utmynnade i en process för effektiv hantering av stora mängder
komposterbart biologiskt avfall, med process- och logistikstyrning från det att
råmaterialet kommer in till anläggningen tills den färdiga komposten är redo
för försäljning. Utöver den samhällsnytta som projektet har möjlighet att bidra
med kunde på så sätt även teknisk möjlighet och ekonomisk bärighet stärkas. Studien
blev en framgång och fortgick fram till sommaren 2023, bland annat genom ventilationsflödesanalyser
av IFKs Rasmus Olsson.**

Kompostering av trädgårdsavfall har skett på Renova Marieholm under en längre tid,
men med Sasha Faminoffs studie har vetenskaplig metodik och ingenjörsmässig processtyrning
tillkommit. Sasha, som har en bakgrund som småskalig ekologisk grönsaksodlare och
själv saknat bra närproducerad kompost till sin odling, har tagit initiativ till
studien och med hjälp av experiment och litteratursökning kommit fram till en lämplig
komposteringsprocess för att producera högkvalitativ kompost.

För att skala upp konceptet till de materialmängder som kommer in till en
återvinningsanläggning, säkerställa kvalité över tid och balansera kostnader från
processen mot de inkomster som slutprodukten genererar tillkommer dock betydande
arbetsinsatser i termer av process-, logistik- och ekonomistyrning. Jerker Nilsson,
till vardags byggprojektledare på Volvo Lastvagnar i Göteborg, erbjöd sig å
Ingenjörsarbete för Klimatets räkning att bidra med detta arbete på ideell basis.

Genom att sammanställa materialflöden, mognadstid och arbetsinsats i komposteringsprocessens
olika steg kunde Jerker ta fram ett förslag på hur anläggningen för kompostering
ska se ut, men också hur mycket kompost som kommer att produceras per månad
samt en ekonomisk balansräkning som visar att förädlingssteget är självbärande.

Nästa steg i processförädlingen som Ingenjörsarbete för Klimatet också arbetat på
är att komplettera med automatiserad processtyrning av temperatur i komposthögarna.
Eftersom processen genererar värme utreddes också möjligheten att nyttiggöra denna
t ex genom inkoppling i fjärrvärmesystemet. Här har bl a HVAC-ingenjör Rasmus Olsson,
till vardags på Concoord, varit inkopplad med sin expertis.

Försöksanläggningen är efter den framgångsrika förstudien stängd, och Sasha arbetar
vidare på alternativa vägar till den närproducerade kompost odlingar behöver. Vi
på Ingenjörsarbete för Klimatet är glada att ha kunnat hjälpa Renova undersöka denna
möjlighet att öka den lokala cirkulariteten och ser fram emot att få fortsätta
bidra på de sätt vi kan!

(c) Ingenjörsarbete för Klimatet. För återpublicering kontakta ansvarig utgivare
Anders Nord [anders.nord@ingenjorsarbeteforklimatet.se](mailto:anders.nord@ingenjorsarbeteforklimatet.se).
